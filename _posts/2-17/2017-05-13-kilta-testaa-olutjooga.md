---
layout: post
title:  "Kilta testaa: Olutjooga"
date:   2017-05-03 12:00:00 +0200
categories: gt_testaa
author: Riikka Nousiainen
image: "/static/2017-02/olutjooga.jpg"
magazine: 2/2017
print_order: 2
---
 
Torstaina 30.3 Oluthuone Lehto järjesti aaseille mahdollisuuden kokeilla joogaa tuopin äärellä. Pääsimmekin kokeilemaan olutjoogaa tuoreeltaan, sillä ensimmäinen tunti Lehdossa pidettiin kokeiluamme edeltävänä sunnuntaina.
 
Oluen kanssa tasapainoiltiin niin yksin kuin kaverinkin kanssa ja hörpittiin asanoiden, eli erilaisten jooga-asentojen välissä. Tunti sopi hyvin aloittelijalle, sillä liikkeet eivät vaatineet suurta taituruutta. Haastetta toi oman hengityksen tahdissa pysyminen, vaikkakin se antoi vapauden edetä omassa tahdissa. Kyseessä ei siis ollut masterclass, jossa pullo pysyy varpaiden välissä vaikka päällä seistessä, vaan haasteelliset liikeet rajoittuivat lähinnä yhdellä tai kahdella raajalla tasapainotteluun. Ryhmän potentiaali olisikin rajoittunut pitkälti jälkimmäiseen.
 
Tunnin jälkeen hartioita helpotti, selkäranka piteni ja olo tuntui taas toiveikkaalta, eikä ollenkaan neljännen periodin tenttiahdistukselta. Joillekin jopa selvisi, että jooga on liikuntaa ja siinäkin voi tulla hiki. YLLÄTYS! Eihän sitä pelkästään juomaan lähdettykään. 
 
Kaiken kaikkiaan osallistujat pääsivät hyvään flow tilaan, jota edesauttoi tunnelmallinen kynttilöin valaistu pubimiljöö. Olut paransi kokonaisvaltaista kokemusta ja on oiva tapa madaltaa joogaan tutustumisen kynnystä. Tarjolla oli myös alkoholittomia juomia, joko oluen korvaajaksi tai sitten sen kylkeen. Alkoholittomat tölkkijuomat osoittautuivatkin lasista tuoppia helpommaksi (ja turvallisemmaksi) tasapainoitella pään päällä.
 
Jos oluen kanssa joogailu kiinnostaa, mutta myöhästyit tästä junasta, kurkkaa Facebookista ryhmä Beer & Yoga, jossa ilmoitellaan kaikelle yleisölle auki olevista tapahtumista. Voit myös vetää allekirjoittanutta hihasta, jos vaikka vuoden aikana järjestyisi tälle porukalle toinenkin kokeilu. 
 