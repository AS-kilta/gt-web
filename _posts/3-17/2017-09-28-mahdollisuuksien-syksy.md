---
layout: post
title:  Mahdollisuuksien syksy
date:   2017-09-28 12:00:00 +0200
categories: pääkirjoitus
author: Juuso Mikkonen
ingress: Pitkään se taas kesti – välillä tuntui ettei se pääty koskaan. Päivistä tuli viikkoja, viikoista kuukausia ja lopulta viimeinen näistäkin oli ohi.  Puhun tietysti kesästä.
magazine: 4/2017
print_order: 1
featured: 3
---



Opiskelijalle kesä on aina erikoinen limbotila mahdollisen Wapun ja uuden alun välillä. Toiselle se tarkoittaa töitä – kolmivuoroa tai toimiston unettavaa taustahuminaa. Joku palaavat koulun penkille kesälläkin – Kelan tai kandin vuoksi on uhrattava ne vähätkin aurinkoisen päivät. Muutama onnellinen on ottanut vuoden tilastollisesti lämpimimmästä ajasta kaiken irti ja viettänyt ihan oikean loman.

Kultainen toimitus on myös kesänsä lusinut, mutta pelkkää lomailua se ei ole ollut. Lehti on saatava phuksisitseille, kävi miten kävi. Toimituskunnan tarkemmat kesäkuulumiset löytyvät tämän lehden sivuilta. Samoista kansista löydät myös kesän kuumimman kirja-arvostelun, tutkivaa journalismia sosiaalisen median maailmasta sekä klassista GT testaa -sisältöä.

Syksy tarkoittaa puhtaalta pöydältä aloittamista. Kalenteri sanoo uuden vuoden alkavan tammikuusta, mutta todellinen henkinen vuodenvaihde ei tapahdu rakettien paukkuessa ja skumppapullon auetessa, vaan ilman hiljalleen viiletessä ja uusien phuksien saapuessa Otaniemeen. Toki skumppapullon voi avata silloinkin!

Syksyllä kaikki on taas mahdollista. Tänä vuonna voimme jälleen tehdä jotain, mitä ennen emme ole uskaltaneet tai pystyneet. Oli alkava akateeminen vuosi sitten sinulle ensimmäinen, neljäs tai ännäs, tee siitä paras vuosi ikinä!


Onnellista uutta vuotta

Juuso Mikkonen

Päätoimittaja

<br>

PS. Tämän lehden takakannesta löydät hyvät ohjeet siihen, miten alkavasta vuodesta saa helposti unohtumattoman.

