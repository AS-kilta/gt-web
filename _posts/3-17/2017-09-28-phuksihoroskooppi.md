---
layout: post
title:  "Phuksihoroskooppi"
date:   2017-09-28 12:00:00 +0200
categories: horoskooppi
author: AStrologi Kaisa Hynynen
ingress: Phuksivuosi on yksi parhaista opiskeluvuosista! Tai ainakin yksi opiskeluvuosista. Toimitus kurkisti tulevaisuuteen ja selvitti, millainen phuksivuosi eri tähtimerkeillä onkaan luvassa. Jei!
magazine: 4/2017
print_order: 4
---


#### OINAS (21.3. - 19.4.)
Oinas on selvästikin tullut oikeaan kiltaan! Innostut syksyn aikana kiltatoiminnasta ja, kappas keppanaa, haetkin killan hallitukseen/toimihenkilöksi. Noheva oinas on oiva lisä killan hurmaavaan joukkoon!

#### HÄRKÄ (20.4. - 20.5.)
Härkä stressaa syksyllä opintojen etenemisestä, kun matikat ja sähköpaja eivät tunnu nappaavan. Tapahtumia on joka toinen päivä ja nukkua ei ehdi. Älä kuitenkaan ota turhaa stressiä! Kurssit tulee kyllä suoritettua ennen valmistumista!

#### KAKSONEN (21.5. - 21.6.)
Kyllä se siitä.
  
#### RAPU (22.6. - 22.7.)
Ravulle phuksivuosi on täyttä opiskelijaelämän riemuvoittoa! Tutustut vuoden aikana mahtaviin tyyppeihin, kierrät upeissa tapahtumissa ja saat jopa opinnot hyvään alkuun. Rapu jatkaa orientaatioviikon teemalla ja oksentaa phuksisitseillä. Klassinen rapu!

#### LEIJONA (23.7. - 22.8.)
Leijona ei ole valmistautunut opiskelujen alkuun mitenkään. Kuin ihmeen kaupalla olet kuitenkin muistanut ottaa opiskelupaikan vastaan ja sattunut tulemaan yliopistolle lukuvuoden ensimmäisenä päivänä. Leijona jatkaa kuitenkin phuksivuottaan itsevarmasti välillä jopa löytäen luennoille.

#### NEITSYT (23.8. - 22.9.)
Syksysi on tasaista rämpimistä tapahtumien ja opintojen välillä. Kevät kuitenkin herättää sinut uudestaan eloon ja pian huomaat, että muutkin teekkarit ovat heränneet talviuniltaan ja tulleet ulos pimeistä asunnoistaan. Neitsyt hukkaa haalarinsa tammikuun alussa.

#### VAAKA (23.9. - 22.10.)
Vaa’an jaksaminen phuksivuonna ei lainkaan ole vaakalaudalla, sillä tasainen vaaka osaa priorisoida menojaan ja tekemisiään. Planeetat ovat kohdallaan erityisesti marraskuun aikaan, jolloin vaaka kokee suuren yllätyksen ruotsinlaivalla.

#### SKORPIONI (23.10. - 21.11.)
Olet odottanut opintojen alkamista jännittyneenä ja ensimmäiset viikot yliopistolla ovat hurahtaneet ohi vikkelästi. Olet kuitenkin jo ehtinyt huomata, että Otaniemen ilmapiiri sopii sinulle ja olet jo ehtinyt ottaa kaiken irti kuluneista viikoista. Syksysi sujuu tasaisen rauhallisesti, mutta keväällä kohtaat odottamattoman mahdollisuuden. 

#### JOUSIMIES (22.11. - 21.12.)
Tullessasi Otaniemeen pohdit, teitköhän nyt oikean valinnan. Olet kuitenkin pikkuhiljaa huomannut, että parempaa paikkaa on vaikea löytää ja edes loppumattomat punatiiliset talot eivät enää häiritse sinua. Syksyn aikana päädyt yllättävään tilanteeseen eräässä phuksitapahtumassa.

#### KAURIS (22.12. - 19.1.)
Kauriilla on odotettavissa maailman mahtavin phuksivuosi! Tapahtumarikas vuosi huipentuu toukokuun ensimmäisenä päivänä, kun skumppa virtaa ja serpentiinit lentelevät.

#### VESIMIES (20.1. - 18.2.)
Olet tavannut olla turhankin tunnollinen, mutta villi ja vapaa kesäloma antoi sinulle rohkeutta irrotella. Orientaatioviikko antaa tähän oivan mahdollisuuden. Helmikuussa sinun kannattaa keskittyä erityisen kovasti erääseen haastavaan kurssiin.

#### KALAT (19.2. - 20.3.)
Osaat ottaa phuksivuodesta kaiken irti ja sen myös teetkin! Optimoinnin mestarina hankit vuoden aikana 45 opintopistettä ja pidät Kelan tyytyväisenä. Samalla kierrät kaikki mahtavat phuksitapahtumat, tutustut parhaisiin äijiin ja kaiken kukkuraksi pidät vielä mielenterveytesikin kasassa!  Muista, että ei niillä diffiksen luennoilla kannata käydä, jos on krapula.

