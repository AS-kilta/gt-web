---
layout: post
title:  "How to Jodel: Otaniemi Edition"
date:   2017-09-28 12:00:00 +0200
categories: artikkeli
author: Kaisa Hynynen
ingress: Keskustelusovellus Jodel on viimeisen vuoden aikana vallannut myös Otaniemen kampuksen ja valloittanut Aallon opiskelijat. Keräsimme kokoon parhaat Jodel-vinkit, jotta jokainen opiskelija, sekä uusi että vanha, saa kaiken irti tästä mobiiliviestinnän lahjasta maailmalle.
magazine: 4/2017
print_order: 7
---

Jodel on korkeakouluopiskelijoille suunnattu anonyymi keskustelusovellus. Sovellus on kehitetty Saksassa 2014 ja Suomessa se saavutti suurempaa suosiota syksyllä 2016. Jodel näyttää viestit eli jodlaukset ainoastaan 10 kilometrin säteellä ja sovelluksesta löytyy keskustelukanavat aivan kaikelle. Siis 4real, _ihan_ KAIKELLE. 

Jodelista löytyy kaupungin yleinen keskustelualue, joka riippuu sijainnistasi. Tämän lisäksi sovelluksesta löytyy useita eri kanavia, joihin voi ja kannattaakin liittyä saadakseen relevanttia ja ajankohtaista tietoa sekä opiskelu- ja asuinympäristöstä että ihan vain maailman tilasta.

Otaniemi-aiheisia kanavia ovat esimerkiksi Aalto, aaltoihastus, KY ja eri kiltojen kanavat (esim. as ja athene). Aalto-kanavalla yleisiä keskusteluaiheita ovat muun muassa kalja, opiskelijaruokalat, opiskelu, palkka valmistumisen jälkeen ja yleinen keskustelu siitä, kuinka ihanaa on opiskella Aallossa eikä Helsingin yliopistolla. Näin lukuvuoden pärähtäessä käyntiin trendaavia aiheita ovat olleet Otaniemen vallanneet lukiolaiset ja koulun alku.

<img src="/static/2017-03/jodel1.png" />

*Keskusteluaiheiden ajankohtaisuus on yksi Jodelin vahvuuksista.*


Myös Aaltoihastus on tutustumisen arvoinen kanava. Täällä aaltolaiset tunnustavat ihastustaan kanssa-aaltolaisiin ja jakavat tuntojaan menneistä, nykyisistä ja tulevista Aalto-suhteistaan. Tällä kanavalla törmäät usein viesteihin “Pane sitä” ja “Jätä se”, ja tälle kanavalle nuo viestit kuuluvatkin vahvasti. 

<img src="/static/2017-03/jodel2.png" />

Jodelin kanavatarjonta on hyvin kattava ja sieltä löytyykin kanavia jokaiseen makuun. Jos sovellus ei vielä kuitenkaan ole erityisen tuttu, niin tässä muutama tutustumisen arvoinen yksilö.

<img src="/static/2017-03/jodel3.png" />

- **Kokoomuselämä**: Hyvä paikka tutustua espoolaisuuden syvimpään olemukseen sekä suomenruotsalaisuuden saloihin!

- **Rahvaat**: Tämä on kanava sinulle, jolle kokoomuselämä ei ollut tarpeeksi. Rahvaan elämä on kaunista ja onpa sille myös hauska nauraakin!

- **Tunnustuksia**: Kanava, jolla voi avautua aivan kaikesta. Olitpa murhannut anoppisi tai aina haaveillut naapurin Perasta, täällä voit kertoa siitä rauhassa.

- **Yläopisto**: Yläkouluaiheisia tapahtumia yliopistokontekstissa. Tai toisinpäin, miten tämän nyt sitten haluaa ajatella.

- **Aasiakas**: Täällä voit lukea sydäntälämmittäviä tarinoita asiakaspalvelusta sekä avautua omista asiakaspalvelukokemuksistasi olitpa sitten ollut asiakkaan tai asiakaspalvelijan roolissa.


#### Lyhyt Jodel-sanasto
- **AP** - alkuperäinen (postaaja)
- **OJ** - original jodler
- **Karma** - Karma-pisteitä saa kerättyä postaamalla viestejä, tykkäämällä muiden viesteistä ja sillä, että sinun viesteistäsi tykätään. Karman määrä reflektoi suoraan egosi kokoa.
- **Moderator** - keskustelukanavan moderaattori. 

<img src="/static/2017-03/jodel4.jpg" />

*Kokoomuslaiset kyllä tietävät, mistä puhutvat. Pian vielä työläistö nousee barrikadeillekin.*

<img src="/static/2017-03/jodel5.png" />

*Rahvaan elämä on täynnä pieniä iloja!*


<img src="/static/2017-03/jodel6.png" />

*Myös rakas kiltamme AS on edustettuna Jodelissa!*
