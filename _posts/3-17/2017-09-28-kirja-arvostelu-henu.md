---
layout: post
title:  "Kirja-arvostelu: Henun dippa"
date:   2017-09-28 12:00:00 +0200
categories: kirja-arvostelu
author: GT:n toimitus
image: "/static/2017-03/henu.jpg"
---

Kultainen toimitus arvosteli kesän kohutuimman kirjajulkaisun, Henry Sanmarkin esikoisteoksen Embedded software development methods for mission critical satellite operations (Unigrafia, 2017). Sanmarkin teosta on toimituksessa odotettu kuin kuuta nousevaa ja onneksemme teos valmistui luettavaksi laiturinnokkaan. Pelkkää kevyttä kesälukemista opus ei kuitenkaan ole – kirjailija itse kuvaili GT:n haastattelussa kesäkuussa luomisprosessin olleen “[A]ika tuskaliasta, vähä kuin synnytys. [sic]”

Kirjan päähenkilönä on itseänsä etsivä nuori ohjelmistoinsinööri Sanry Henmark. Sanry on hyvin tyypillinen 1900-luvun loppupuolen protagonisti; kirjan alussa Sanry on hukassa itsensä kanssa, tehden kaikkea laidasta laitaan ilman päämäärää. Sanryn elämä muuttuu kuitenkin ratkaisevalla tavalla kun hänelle annetaan tehtäväksi tutkia sulautettuja ohjelmistototeutuksia avaruusaluksissa. Tästä alkaa seikkailu, jonka aikana Sanrysta kasvaa määrätietoinen diplomi-insinööri. Seikkailujensa aikana Sanry muun muassa oppii juomaan lämmintä olutta ja piilottamaan kirjoittamiinsa teksteihin merkittävän määrän viittauksia erääseen tiettyyn painonnostoliikkeeseen.

Kirjassa on toki varjopuolensa. Keskivaiheilla kirjan juonta on vaikea seurata ja jostain selittämättömästä syystä Sanry harhautuu jäisen silmän valtakuntaan tekemään sankaritekoja, ilmeisesti tavoitteenaan hurmata paikallisia neitokaisia. Lyhyen sivuseikkailun jälkeen kirjan juoni kuitenkin palaa raiteilleen ja Sanry jatkaa tehtävässään uskollisesti loppuun asti, selvittäen ensin perusteellisesti erilaisia metodeja ongelmansa ratkaisuun. Kyseinen osuus kirjasta on rasittavan pitkä ja vaikealukuinen, mutta palkitseva.

Kokonaisuutena Embedded software development methods for mission critical satellite operations on Tolkienin teoksiin verrattava eepos, jota lukiessa kokee ennen näkemätöntä tunteiden vuoristorataa. Tarinan lopussa lukija jää miettimään, mitä näin merkittävän esikoisteoksen kirjoittanut kirjailija julkaisee seuraavaksi?

--- 
<br>


#### Henry Sanmarkin esikoisteos lukuina
- 69 sivua
- 62 listattua lyhennettä
- 80 lähdettä
- 263 lähdeviittausta
- 30 kuvaa
- 8 taulukkoa
- lukemattomia kirosanoja ASkissa
- 1 valmistunut diplomi-insinööri
- 5 mainintaa Tempauksesta
