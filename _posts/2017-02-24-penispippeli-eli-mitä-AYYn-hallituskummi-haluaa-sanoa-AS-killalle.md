---
layout: post
title:  "Penispippeli eli mitä AYY:n hallituskummi haluaa sanoa AS-killalle"
date:   2017-01-24 23:39:46 +0200
categories: ayyh
magazine: 1/2017
print_order: 10
image: "/static/2017-02/pyry_huhtanen.jpg"
caption: Hallituskummi power napeilla seminaariluentojen välillä.
author: Pyry Huhtanen, AS hallituskummi 2017
ingress: Jokaisella erityisasemayhdistyksellä on AYYn hallituksessa kiltakummi. Meillä on Pyry Huhtanen
---

# Tähän mennessä tapahtunutta:
Itse suuri Saatana, Aalto-yliopiston ylioppilaskunnan hallituksen puheenjohtaja Joona Orpana, on päättänyt lähettää johtamastaan hallituksesta yhden jäsenen kunkin AYY:n erityisasemayhdistyksen hallituskummiksi. Niin päätyi allekirjoittanut AS kummiksi ja kummistatuksen vauhdittamana myös toimittamaan perille jo jonkin aikaa harkitsemansa AS jäsenhakemuksen, joka juhlallisin menoin (eli hieman vaivaantuneella lähes yhtäaikaisella olankohautuksella) AS hallituksen kokouksessa hyväksyttiin. Mutta mitä tällä kummitoiminnalla pyritään saavuttamaan? Onko kyseessä toiminnan etäältä tarkastelua ja raportointia, anneksaatiota edeltävä soluttautuminen vai jotain aivan muuta? Se todennäköisesti ei selviä ennen kuin on liian myöhäistä, mutta aloitetaan kuitenkin perusasioista.

Nimeltäni olen Pyry, N vuoden aktiivisen käsienheiluttelun opiskelija Sähkötekniikan ja automaation laitoksen naapurista. Tähänastisen elämäni saavutuksiin kuuluu muun muassa 3,5 vuoden epäonnistunut Wordpress-pohjaisen sivun ylläpito, Polyteknikkojen Raittiusseuran Somalian suurlähettiläänä toimiminen sekä vaatimuksesta Lääketieteen kandidaattiseuralle lähetetty kirjallinen anteeksipyyntö. Tämän vuoden AYY:n hallituksessa toimin riitasointuvastaavana ja tyhmien kyselijänä, sivusektoreinani yrityssuhteet ja kaavoitusasiat.

Hallituskummina tarkoitukseni on toimia tiedotuslinkkinä kahteen suuntaan AYY:n ja AS välillä. Ensisijaisesti toimin hallituksen kautta, mutta lähestyä saa jos minut bongaa mistä tahansa. Jos siis jokin ihmetyttää, ihastuttaa tai vituttaa AYY:n toiminnassa, olen teidän ensisijainen avautumiskanavanne (säästäkää siis Onnin ja Norrin mielenterveyttä näissä asioissa). Mikäli ette käy valittamassa minulle tarpeeksi, saatetaan ajautua tilanteeseen, jossa minä kierrän spontaanisti AS:läisiä läpi kertomassa, mitä hienoa AYY on tehnyt.

Niin että törmätään ja tavataan vuoden mittaan mahdollisimman paljon.
