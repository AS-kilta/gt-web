---
layout: post
title:  "aASitarina #14: Valkotaulun Kultainen tappajatomaatti"
date:   2017-03-02 00:00:00 +0200
categories: aasitarina
image: "/static/aasitarina/kultainen_tappajatomaatti.jpg"
caption: ASkin katosta löytyvä valkotaulu sekä siihen piirretty Kultainen tappajatomaatti
ingress: Neljästoista aASitarina on Juho Salmen ('08) vuonna 2011 taltioima kertomus ASkin katossa tänäkin päivänä majailevasta valkotaulusta, johon on piirretty Kultainen tappajatomaatti. Tämä sama kertomus on teipattuna valkotaulun toiselle puolelle.
author: Juho Salmi
---

"ASki remontoitiin kesällä 2011. Silloin mietittiin, mikä on tämän valkotaulun tarina. Samalla harkittiin, että tilalle hankittaisiin oikea kattolevy. Uusi kattolevy hankittiinkin, mutta se osoittautui vääränlaiseksi. Minusta on hauskaa, että ASkin katossa on valkotaulu. Vieläkin hauskempaa asiasta tekee valkotaulun ja sen edeltäjien historia. Keräsin seuraavat muistelmat syksyllä 2011 ja entisöin remontissa ja vuosien varrella kuluneen Kultaisen tappajatomaatin. Toivottavasti tämä historiapläjäys on vähintäänkin viihdyttävä, kertoen samalla historian havinoita ASkin ja killan villistä menneisyydestä."

– Juho Salmi

"Eräänä yönä ASkissa vietettiin aikaa normaalisti. Siellä siis juhlittiin railakkaasti ilman, että kukaan muisti seuraavana päivänä illasta yhtään mitään. Jossain juhlinnan lomassa yksi ASkin kattoreikälevyistä oli mennyt rikki. Siinä sitten aamulla krapulassa ihmeteltiin, että mistäs nyt saadaan uusi levy kattoon, ettei putket ja johdot paistaisi sieltä niin rumasti. Joku paikalla olijoista keksi, että eteisen nurkassa ollut suojatieliikennemerkki sopi aukkoon kuin nakutettu. Aukko oli nopeasti korjattu ja joku laittoi jopa suojatietä ylittävälle mustalle kaverille puhekuplan "I am the man who walks alone". (Syy tälle puhekuplalle onkin jo toinen tarina.)

Jonkun ajan kuluttua kuitenkin joku hunsvottiryökäle meni ja varasti tämän kyltin. Jottei ketään mustamaalattaisi, niin sanottakoon häntä vaikkapa herra C:ksi. Herra C oli ilmeisesesti tarvinnut kylttiä ihan kelpoon jäynätarkoitukseen ja lupasi jopa tuoda ASkiin tilalle samanlaisen kyltin. Eli periaatteessa homma oli ihan hyväksyttävää. Hän kuitenkin toi tilalle kaksi kertaa pienemmän suojatiekyltin. Kukaan ei kai ollut kertonut hänelle, että liikennemerkkejä on montaa eri kokoa. Noh ei siinä, en minäkään olisi sellaista tiennyt ennen tätä sattumaa. Ei auttanut itku.

Olimme jälleen saman ongelman edessä. Katossa oli reikä. Eräänä rentona ASkihengailutuokiona huomasimme, että joku vuosijuhlalahjanosana ollut whiteboardlevy oli juuri oikean kokoinen tähän reikään. Ei muuta kuin seisomaan pöydälle ja palikka paikoilleen. Valkoinen whiteboardpalanen sopi koloon täydellisesti myös värinsä puolesta. Hienointa oli kuitenkin, että meillä oli nyt tussitaulu katossa ja totta kai siihen piti jotain piirtää, kun kerran oli mahdollisuus.

Otin tehtävän vastaan ja nousin uudestaan urhoolisena keikkuvalle pöydälle tussi kädessä. Kyselin muilta mitä siihen kannattaisi laittaa. Piirrettäisiinkö suojatieliikennemerkki, killan logo vai kenties salainen viesti? En saanut kyselyistäni huolimatta selvää vastausta keneltäkään. Päätin piirtää uuteen kattopalaamme jotain vielä hienompaa kuin mitä olin ehdottanut. Whiteboardiin syntyi minun nimikirjoitukseksenikin muodostunut symboli eli Tappajatomaatti.

Stetson harrisonilla heitettynä veikkaisin, että tomaatti on piirretty silloin, kun olin lukkarina eli 2007 keväällä. Jos haluaa selvittää ajan tarkemmin salapoliisityönä, niin voi kysellä herra C:ltä eli Juho "Centti" Cederströmiltä sen toteuttamista kylttijäynistä ja Noora "jäänainen" Korppi-Tommolalta ja Juha "Kops" Koppiselta kuinka kauan lentävälause "I am the man who walks alone" eli."

– Antti "Deivid" Aspiala

"Jollen nyt vallan erehdy, kyseisen tapahtumasarjan kohta, jossa herra C tarvitsi suojatieliikennemerkkiä kelpoon jäynätarkoitukseen, osuu hiilettömän ajoitusmenetelmän perusteella hyvinkin tarkasti päivämäärälle 3.10.2006. Olimme juuri silloin askartelemassa Ossinlinnan parkkikselle autojen päällekkäinpysäköintijäynää, johon tarvitsimme P-kyltin lisäkilpineen. Minulla ei ole enää mitään muistikuvaa mihin P-kyltin tekemisessä tarvitaan suojatieliikennemerkkiä, mutta veikkaan että se lainattiin materiaaliksi, koska emme halunneet viedä kotiteekkarikylästä käytössä olevia merkkejä kirkkaassa päivänvalossa (olin tuohon aikaan kyläaktiivi ja käytössä olevien merkkien varastaminen sapetti minua). Siinä merkissä saattoi olla sopivat kiinnikkeet valmiina, oma vähän käytettyjen liikennemerkkien varastoni oli vaikeassa paikassa tai jotakin. Lainasin kuitenkin merkin ASkin katosta, enkä ikinä palauttanut sitä. Myöhemmin ryhdyin katumusharjoituksena ASkivahdiksi, jotta pystyin suojelemaan kiltahuoneen virityksiä paremmin itseltäni."

– Juho “Centti” Cederström

[AS20v-toimikunta](https://www.facebook.com/AS20v/) haastaa Juho Cederströmin, Noora Korpin ja Juha Koppisen kirjoittamaan tarinan lentävästä lauseesta "I am the man who walks alone". Tuotoksen voi tuupata tänne: [tinyurl.com/aASitarina](http://tinyurl.com/aASitarina)
