---
layout: post
title:  Kilta tarvitsee sinua
date:   2017-10-31 12:00:00 +0200
categories: pääkirjoitus
author: Juuso Mikkonen
ingress: Syksy on edennyt jo pitkälle ja opiskelijan arki rullaa jo tuttua tapaansa. Uudet phuksit ovat kotiutuneet kiltaan ja Otaniemeen. Katseet kääntyvät syksyn seuraaviin suuriin tapahtumiin.
magazine: 5/2017
print_order: 1
---


Eräs kiltavuoden suurista käännekohdista, vaalikokous, lähestyy. Uusien toimijoiden myötä kilta pääsee jälleen uusiutumaan ja kehittymään. Ilmassa on jännittävä odottava tunnelma, kun ihmiset pohdiskelevat paikkaansa killassa seuraavalle vuodelle. Millaisen hallituksen kilta saa? Aikooko uusi hallitus tehdä mitään?

Henkilökohtaisesti jännitän erityisesti sitä, millaisen toimituksen Kultainen Tomaatti ensi vuonna saa. Kaikki on vielä avointa – tähän aikaan viime vuonna en itse tiennyt, että tuleva vuosi menisi kiltalehden ruorissa. Vielä vähemmän tiesin, miten hienon porukan kanssa tulisin lehteä seuraavan vuoden toimittamaan.

Rohkaisen kaikkia – erityisesti nuorempia kiltalaisia – hakemaan hallitus- ja toimarivirkoihin. Kuten viime pääkirjoituksessa lupailin, on kiltatoiminta hieno tapa päästä tekemään jotain uutta, jotain sellaista, mitä ei ehkä ikinä tulisi muuten kokeiltua.

Parasta kiltatoiminnassa on yhdessä tekeminen. Varmaa on, että hallitukselta, toimikunnalta ja killalta saa aina tukea, kun sitä tarvitsee. Aika hieno juttu.

Juuso Mikkonen

Päätoimittaja

