---
layout: post
title:  "GT testaa: toimikunnat"
date:   2017-10-31 12:00:00 +0200
categories: gt_testaa
author: Toimitus
magazine: 5/2017
print_order: 3
---

### Opintotoimikunta
Näissä nakeissa on erinomainen mahdollisuus vaikuttaa omiin tuleviin tai meneillä oleviin opintoihin, sillä perinteisesti automaatti on edustanut automaation maisteripääaineen päätöksissä ja informaatti informaatioteknologian vastaavassa elimessä. Opintomestarin salkussa on killan hallituslaisuuden ja kandivaiheen edustustehtävien lisäksi opetuksen kehittämiseen keskittyvän toimikunnan jäsenyys sekä ajatusten jakaminen Aallon opiskelijayhdistysten opintovaikuttajat kokoavassa opintoneuvostossa. Kaikissa pesteissä pääsee hyvin sekä kokoustamisen että kahvin makuun.

### ASkitoimikunta
ASkitoimikunnan jäsenenä on ihastuttava mahdollisuus päästä lajittelemaan muiden ihmisten kahvikupit koneeseen, powerkingit keräyslaatikkoon ja roskat oikeisiin roskiksiin. Myös pöytien pyyhkiminen, lehtien pinoaminen ja muu mukava taloudenhoito tulee varmasti tutuksi! Samalla pääsee lätkäisemään pitkäaikaisen kädenjälkensä koko killalle ja monelle muullekin rakkaaseen tilaan uusien kalusteiden hankkimisen, seinäkoristeiden maalailun ja muun vastaavan rymsteerauksen kautta. ASkivahtina rakentaa myös vuoden mittaan tietynlaisen rakkaussuhteen Pitskussa sijaitsevaan Metro-Pikatukkuun ja piikkilistan hieroglyfien tulkitsemiseen. Sokerina pohjalla on loppuelämän mittainen kyynisyys ihmiskunnan laiskuutta kohtaan! “Eikö äiti tosiaan opettanut ketään näistä aASeista?”

### ATK-toimikunta
Killan serverin lämmössä istuskeluun pääsee tutustumaan toimikunnassa, joka pitelee muinaista koodia pystyssä ja pätsää hiljalleen uutta. Täällä jos jossain oppii, miten tärkeää pitkäaikaisten ja “väliaikaistenkin” projektien dokumentointi on. Eeppiset taistelut ATK-toimikunnan ja ASkitoimikunnan välillä ASkissa sijaitsevien tietokoneiden korjausvastuun välttelemiseksi pitävät henkilön kun henkilön rantakunnossa. Bitin nyplääminen on olennainen osa violettiutta -- oli sitten frontti tai bäkkäri kyseessä, täällä pääsee virittelemään sydämensä kyllyydestä! Verkkosivujen ja Telegram-botin kaitseminen ovat suoranaista 24/7-päivystystä, joten puuhassa pääsee ihan ammattimaiseen työfiilikseen.

### Säätötoimikunta
Säätöakat ja -ukot virittelevät mielellään pakastenakeista liekkejä pursuavia ohmimakkaroita ja laittavat vielä mausteeksi kaikenkarvaista sulautettua IoT-järjestelmää ESP8266-kikkuloista Raspberry Pi -viritelmiin. Säätäminen on hyvin löysästi määritelty kattotermi kaikelle softa- ja rautahakkeroinnille, missä yhdistyy kaikki kuviteltavissa oleva luova tekeminen ja mielellään robotiikka ja matriisit. Toimikunta on pieni kokoelma kokeneita säätäjiä, jotka näkemyksensä pohjalta järjestävät löysemmin määritellylle Säätökerholle eli kaikille kiinnostuneille konsistenttia ohjelmaa ympäri vuoden sekä pitävät yhteyttä killan ja Otaniemenkin ulkopuolisiin säätöentiteetteihin. Säätökerho on siis kaikille heille, joita kiinnostaa vaikka näppäimistön, ompelukoneen, juotoskolvin, sahan, rälläkän tai hitsipillin käyttö.

### Hallitus
Hallitus on ankka, kävelee kuin ankka, nakit silmillä kuin ankoilla ja miksei hallitus tee mitään? Liity hallitukseen ymmärtääksesi, että mitä kaikkea rivikillistille näkymätöntä siellä norsunluutornissa tapahtuukaan, ja että kuinka tärkeää onkaan opiskelijoiden edunvalvonta ja hyvinvoinnin edistäminen tai edes sen ylläpito. Hallituksessa on useita nimettyjä nakkeja (joista vain muutama pakollinen riittää yhdistyksen lailliseen puuhaamiseen), ja niiden hommien lisäksi kukin hallituslainen tyypillisesti edustaa yleisessä hallituspuuhassa siellä sun täällä. Hallitus vastaa myös siitä, että toimarit hoitavat hommansa ja että toimarit ylipäätään voivat hoitaa hommansa, ja puheenjohtaja lopulta vastaa hallituksen touhuista.

### Kultainen toimitus
GT ei kasva puussa, vaan jokaisen lehden on omin käsin latonut kasaan joukko killan tuntemattomia sankareita. Kultainen toimitus on N:n jäsenen kokoonpano, joka koostuu tyypillisesti graafikosta, taittajasta, joukosta toimittajia sekä päätoimittajasta, jonka kiitolliseksi tehtäväksi jää johtaa tätä ammattimaista orkesteria. GT:n toimitushenkilökunnan työ on kiitettävän vaihtelevaa, eikä yksikään lehti ole samanlainen. Uusiin juttuideoihin tartutaan yleensä suurella innolla ja vastaus ilmoille heitettyyn ideaan on todennäköisemmin “ui juma” tai “ui juma, mutta mistä me saadaan sellainen määrä Gambinaa ja rakettipolttoainetta?” kuin “ei”.

### Phuksitoimikunta
Phuksitoimikuntaan kuuluu perinteisesti Phuksikapteeni, ISOpomo sekä Master of International Affairs (MIA). Phuksikapteeni johtaa toimikuntaa sekä järjestää phuksitapahtumia ja hoitaa phuksien jokapäiväisiä arkisempia asioita. ISOpomo koordinoi ISOja heidän tehtävissään ja järjestää ISOille virkistystapahtumia. ISOpomo toimii myös raskaan viittansa alle usein sortuvan Phuksikapteenin oikeana kätenä. MIA hoitaa samoja hommia, mutta kansainvälisten opiskelijoiden parissa. Phuksitoimikunnassa pääsee hyvin lähelle teekkarikulttuurin ydintä ja teekkarimaista järkkäilyä myös yhdessä muiden kiltojen tekijöiden kanssa.

### Huvitoimikunta
Huvitoimikunta pitää huolen siitä, että sitseillä, jatkoilla ja saunailloissa on ruokaa, juomaa, hyvä fiilis ja välillä jopa sauna lämpimänä. Huvitoimikunta koostuu kasasta nohevia smurffeja sekä Isännästä ja Emännästä, jotka yrittävät kaitsea laumaansa. Välillä myös IE:tä pääsee kaitsemaan, jos kesken sitsien IE katoaa Smökin keittiön pakastimeen. Huvitoimikunnassa pääsee järkkäämään tapahtumia mahtavalla porukalla ja pääsee näkemään, miltä tapahtumat näyttävät tiskin toiselta puolelta. Sanotaan, että keittiöstä löytyy parhaat bileet, ja se pitää hyvin paikkansa!

### Kulttuuri- ja liikuntatoimikunta
Kulttuuri- ja liikuntatoimikunta eli KulLitmk järjestää killalle unohtumattomia kulttuuri- ja liikuntaelämyksiä. Toimikunta järjestää erilaisia kokeiluja, esim. olutjoogaa, ja pitää huolen että killan liikuntajaosto Asif osallistuu yliopiston liikuntasarjoihin. KulLi-toimikunta ideoi myös ohjelmaa sitseille ja pitää yhteyttä muihin kiltoihin sekä ystävyysainejärjestöihin. KulLi-toimikunnassa pääsee järkkäämään mahtavia kokeiluja kiltalaisille sekä nostattamaan killan kultturellia ilmapiiriä. Aivan minttusta hommaa!

### Yrityssuhdetoimikunta
Yrityssuhdetoimikunta pitää huolen killan ja yritysten yhteistyöstä, mikä kattaa myös suuren osan killan vuotuisesta kassavirrasta. Yhteistyödiilien pyörittelyn lisäksi toimikunnassa on mahdollisuus päästä järjestämään vuoden odotetuinta bussiretkeä eli keväisin järjestettävää kotimaan pitkää, rr(r)Rankkaa. Soittelun ja sähköpostittelun lomassa tarttuu matkaan kontakti jos toinenkin ja yhteydenotot saattavat hyvin poikia käyntikorttien lisäksi kesätyöpaikan!

### Lukkaritoimikunta
Lukkarit on niitä killan (muka)hauskimpia ukkeleita ja akkeleita, jotka laulattavat sitsikansaa sitseillä. Lukkaritoimikuntaa johtaa Lukkarimestari, jonka alaisina toimii yleensä noin 6 lukkaria. Lukkarimestari siis käytännössä organisoi lukkariston sitseille. Lukkarin tehtäviin kuuluu myös laululäsyn suunnitteleminen ja toteuttaminen sitseille. Jos koet omaavasi huumorintajun (laadulla ei väliä) lukkarointi voisi olla juuri sinun juttusi! Näissä hommissa kannattaa myös muistaa, että teekkari laulaa mieluummin kuin hyvin!

### Stimulaatiotoimikunta
Stimulaatiotoimikunta järjestää killan päräyttävimmän tapahtuman eli killan ikiomat vuosijuhlat, joita myös Stimulaatioksi kutsutaan. Muutamana viime vuonna on muodostunut perinteeksi järjestää myös puolivuotissilliaamiainen Eskalaatio. Stimulaatiotoimikuntaa johtaa luonnollisesti Stimulantti, jonka alaisuudessa toimii vuosittain muuttuva määrä Depressantteja ja Eskalaattori, joka on vastuussa Eskalaatiosta. Mikäli perhosia nousee vatsaasi ajatellessasi ikimuistoisten vuosijuhlien järjestämistä, kannattaa ehdottomasti kokeilla Stimulaatiotoimikuntaa. HUOM! Ensivuonna on killan 20. juhlavuosi!

### Mediatoimikunta
Mediatoimikunnan tehtävänä on dokumentoida killan toimintaa ja huolehtia killan graafisesta ilmeestä. Toimikunnassa on tarjolla kaikkiaan neljä erilaista tehtävää, joiden organisoinnistavastaa toimikuntaa johtava Mediamestari. Dokumentoijat valo- ja videokuvaavat killan tapahtumia sekä vapaa-ajan aktiviteetteja. Materiaalia julkaistaan killan galleriassa ja sosiaalisen median kanavissa. Graafikot puolestaan tuottavat julisteita, mainoksia sekä muuta grafiikkaa killan käyttöön. Somevastaavan tehtävänä on lisätä ajankohtaista materiaalia killan sosiaalisen median kanaviin ja edustaa kiltaa niissä. Kokonaisuuden kruunaavat vielä web-vastaavat, jotka kehittävät ja ylläpitävät killan nettisivuja. 
