---
layout: post
title:  "Vuosihoroskooppi 2017"
date:   2017-01-01 12:00:00 +0200
categories: horoskooppi
author: Kaisa Hynynen
---

### OINAS (21.3. - 19.4.)

Tänä vuonna sinun kannattaa olla läsnä ja elää hetkessä. Venus tulee merkkiisi huhtikuun viidentenä päivänä ja poistuu huhtikuun viimeisenä päivänä. Tällä välillä se tekee yhtymää merkissäsi vaikuttavalle Uranukselle ja neliötä Plutolle. Tänä aikana liikut aivan uskomattomissa sfääreissä kaljan kulutuksen saralla.

Työn ja opiskelun osalta planeetat ovat huonossa asennossa oinaksen kannalta. Kesä tuo kuitenkin mukanaan ennennäkemättömiä seikkailuja, jotka tasapainottavat oinaan vuotta.

*Onnenpäivä: 1.5.*


### HÄRKÄ (20.4. - 20.5.)

Tänä vuonna sinun kannattaa hyödyntää kykyjäsi ja keskittyä vahvuuksiisi. Härkä on edellisvuonna hionut taitojaan ykkösen aulassa, ja tämän kisakunto alkaa olla nyt kovimmillaan. Luota siis kykyihisi ja toteuta itseäsi rohkeasti. Muista kuitenkin, että löydät aidon vahvuuden vain monipuolisuuden kautta. Älä siis tyydy vain yhteen näkökulmaan, vaan laajenna perspektiiviäsi ennakkoluulottomasti.

*Onnenpäivä: 1.5.*


### KAKSONEN (21.5. - 21.6.)

Odottamaton tarjous tulee tuomaan sinulle mielenkiintoisia mahdollisuuksia. On tärkeää, että mietit tarkkaan onko tähän tilaisuuteen tarttuminen oikea valinta ja riskien arvoista.

Kevääsi sujuu hyvin rauhallisesti, mutta syksyn tullessa tunnet muutoksen tuulet. Päätät kokeilla jotakin uutta ja vaihdat tutun ja turvallisen jännittävän pirskahtelevaan Pirkka olueen. Tai vastaavasti vaihdat Infolle.

*Onnenpäivä: 1.5.*


### RAPU (22.6. - 22.7.)

Vuosi 2017 tuo tullessaan ravulle maksakirroosin ja monta muistinmenetystä. Kontatessaan kotiin aamuyöstä rapu miettii, kannattiko tämäkin ryyppyreissu. Aamulla Neptunus vaikuttaa 40 asteen kulmassa, rapu tulee järkiinsä ja avaa uuden kaljan.

Kuten edellisestä voi arvata, ravun opinnot eivät varsinaisesti etene. Ylipäätään ravun elämässä mikään ei tunnu etenevän. Rapua tämä ei kuitenkaan haittaa.

*Onnenpäivä: 1.5.*


### LEIJONA (23.7. - 22.8.)

Syksy tuo sinulle mukanaan uusia mahdollisuuksia. Tartut osaan näistä mahdollisuuksista, ja ne tuovat mukanaan jotain uutta elämääsi. Nämä uudet asiat saattavat olla positiivisia, negatiivisia tai neutraaleja.

*Onnenpäivä: 1.5.*


### NEITSYT (23.8. - 22.9.)

Saturnuksen sijaitessa merkissäsi, olet käynnistämässä kokonaan uudenlaista materiaalista viitekehystä noin 30v eteenpäin. Neptunuksen neliö Saturnukselle tekee tästä prosessista todella haastavan, sillä siirtyminen uusille alueille tapahtuu siten, että vanhat systeemit ja rakenteet vain liukenevat alta pois. Huomioidessasi kaikki sinua koskettavat sidosryhmät pystyt kuitenkin saavuttamaan ennennäkemättömiä tuloksia.

*Onnenpäivä: 1.5.*


### VAAKA (23.9. - 22.10.)

Vuoden aikana ajattelet monenlaisia ajatuksia. Osa näistä ajatuksista on positiivisia ja osa negatiivisia. Ajattelet myös neutraaleja ajatuksia.

*Onnenpäivä: 1.5.*


### SKORPIONI (23.10. - 21.11.)

Hyvinvointi ei tule tänä vuonna helpolla Jupiterin sahatessa edestakaisin 150 asteen kulmassa merkkiisi nähden, mutta silti erikoinen mahdollisuus yllättää sinut ennen syyskuun alkua. Myös toukokuun ensimmäinen päivä tarjoaa sinulle oivan tilaisuuden kohottaa hyvinvointiasi sekä skumppalasia Ulliksella.

*Onnenpäivä: 1.5.*


### JOUSIMIES (22.11. - 21.12.)

Vuoden 2017 alussa sinulle saattaa aueta jokin uusi hanke, projekti, tehtävä, työ tai tilaisuus yhteisössäsi jonkin tahon tai kumppanuuden myötä. Pidä silmät, korvat ja sydän auki uusia mahdollisuuksia varten. Lennossa tapahtuvat vaihdokset ovat nyt menestyksesi salaisuus.

*Onnenpäivä: 1.5.*


### KAURIS (22.12. - 19.1.)

Vuonna 2017 astrologiset kuviot jättävät sinulle lähes täydellisen vapauden tehdä ihan mitä sinua huvittaa. Älä anna tilaisuuksien ja tapahtumien päästä käsistäsi, sillä muuten voit menettää uuden mahdollisuuden. Marraskuu tarjoaa monta oivallista mahdollisuutta. Venus vaikuttaa kauriiseen etenkin Teekkariperinnejuhlan ja Stimulaation aikaan.

*Onnenpäivä: 1.5.*


### VESIMIES (20.1. - 18.2.)

Jotakin uutta tulee mukaan elämänkuvioihisi jonkin itseäsi suuresti liikuttavan ihmissuhteen, työn, mahdollisuuden tai muutoksen muodossa. Tapaat vuoden alussa pitkän tumman miehen, naisen tai Apache taisteluhelikopterin. Vuoden aikana välillenne muodostuu syvä suhde. Merkuriuksen ollessa sopivassa asennossa huomaat, että hän ei kuitenkaan ole luottamuksesi arvoinen.

*Onnenpäivä: 1.5.*


### KALAT (19.2. - 20.3.)

Jupiter ja Pluto ovat tämän vuoden aikana keskenään tarkassa kolmiossa kaksi kertaa. Ensimmäisen kerran maaliskuun ajan ja toisen kerran kesä- heinäkuun vaihteessa. Nämä ajankohdat tarjoavat molemmat omat erityiset mahdollisuutensa tämän vuoden menestystarinasi toteuttamiseen. Älä siis hukkaa tilaisuuksiasi, vaan muista tulla rrrRankalle ja killan kesäpäiville (, joita ei tosin taideta pitää missään Espoon vuokraamissa tiloissa, sillä Neptunus on huonossa kulmassa kesän aikana).

Vuonna 2017 kalojen elämä kukoistaa oikeastaan jokaisella elämän osa-alueella, ja jokainen päivä on kaloille uusi vappupäivä Ulliksella. 

*Onnenpäivä: 1.5.*


