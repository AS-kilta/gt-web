---
layout: post
title:  "RanggaBussiveMassive"
date:   2017-03-23 12:00:00 +0200
categories: rankka
author: Eljas, Harppi, Kukka, Lehdari & Veikka
ingress: RanggaBussiveMassivet ovat viihdyttäneet rrrRankka-kansaa jo kahden vuoden ajan päättömillä ideoillaan ja piikikkäillä lyriikoillaan. Ne raikaavat bussissa, valvottavat makuupussiin kääriytyneitä matkaajia ja virittävät rrrRankalle jonottavat tunnelmaan. Mutta mistä kaikki sai alkunsa? Mistä Kukan kuuluisat lyriikat ovat peräisin? Kuka tuotoksia oikeasti tehtailee? Tämä artikkeli vastaa näihin kysymyksiin ja valottaa RanggaBussiveMassiven herkkää luomisprosessia!
magazine: Rankka/2017
image: "/static/2017-rankka/studio.jpg"
caption: RanggaBussiveMassive2017 studio ennen kaljainvaasiota.

---

#### Mistä kaikki sai alkunsa?

*"Keväällä 2015 oli puhe Kukan kanssa, että mennään meille tekemään raggaa. Tein taustat, laitoin mikin pystyyn ja kokoonnuttiin meille hämmästelemään träkkiä. Jostain tuli idea, että rrrRankka on tulossa ja rrrRankkaragga kuulosti hauskalle. Siitä se kai lähti."* -Eljas

Tieto ensimmäisen RanggaBussiveMassiven äänityssessiosta kiiri myös Eljas Hyyrysen studion seinien ulkopuolelle. Kadun toisella puolella omassa studiossaan hääri Ville "Harppi" Harmaala tuolloin vielä pahaa aavistamattomana, millaiseen touhuun oli lähdössä mukaan.

*"Kuulin, että Eljaksella ja Kukalla oli joku biisiprojekti käynnissä ja ajattelin liittyä seuraan heti, kun ehdin muilta kiireiltä. Pääsin alkuillasta Eljaksen kämpille ja siellä vaikutti olevan lauteet lämpimänä; mikkiständi pystyssä, Eljas kitaran varressa ja Kukka räppäämässä mikkiin. Vähän tuumailua se vaati ennen kuin Kukka sai kiinni inspiraatiosta, mutta ennen pitkää ekan RanggaBussiveMassiven lyriikat alkoivat hahmottua. Biisi oli muilta osin jo aika pitkällä, joten heittelin muutamia ideoita ja masteroin biisin sessareiden lopuksi."* - Harppi

Näin sai alkunsa ensimmäinen RanggaBussiveMassive. Kaikkiaan kyseessä oli yhden illan tuotos, jossa ei turhia aikailtu. Turhia ei aikailtu myöskään kappaleen julkaisussa, vaan se lisättiin rrrRankka 2015 Telegram-ryhmään jo lähtöä edeltävänä päivänä. Kappale sai välittömästi innostuneen vastaanoton ja soi rrrRankalla moneen kertaan. Entä se nimi, mistä se on peräisin?

*"Ragga, Massive, Rankka, Bussi, RanggaBussiveMassive. Tais syntyä siitä kun oli tarkoitus tehdä raggaa samoihin aikoihin kun rankka oli tuloillaan."* -Kukka

![](/static/2017-rankka/kukka.jpg)

Debyyttisinglen julkaisun jälkeen kolmehenkinen tuotantotiimi siirtyi rrrRankalta kotiuduttuaan tauolle, mutta palasi vuotta myöhemmin entistä suuremmalla köörillä. Toisen RanggaBussiveMassiven tekeminen aloitettiin jo hyvissä ajoin noin kuukautta ennen rrrRankkabussin starttaamista. Tuotanto kuitenkin venyi viimeiseen yöhön saakka ja suurin työ tehtiin vajaassa viikossa. Prosessi oli huomattavasti monimutkaisempi edelliseen vuoteen nähden.

#### Tarinaa tokan biisin sessareista

*"Tällä kertaa mä toimin studioisäntänä. Aiemmasta vuodesta viisastuneena olin varannut jääkaapin täyteen olutta, sillä osana voksujen nauhoitusta oli myös oluttölkkien sämpläämistä. Aloiteltiin nauhoitussessarit ensin Eljaksen ja Lehdarin kanssa kolmistaan, kun Kukalla oli muuta menoa. Tehtiin jonkin aikaa biisin taustoja ja ihmeteltiin, kun Kukkaa ei näkynyt. Pistettiin muutamaan kertaan viestiä ja taidettiin soittaakin, mutta vastausta ei kuulunut. Jossain vaiheessa Kukka sitten soitti ja ilmoitti olevansa piirtämässä. Vastaus vähän ihmetytti, mutta hetken päästä Kukka kuitenkin oli jo ovella ja päästiin nauhoittelemaan.*

*Nauhoitukset kestivät vain runsaan tunnin verran ja käytännössä Kukka sylki lyriikoita melkein koko ajan. Koneelta pistettiin pyörimään Kukan kuulokkeisiin sama looppi ja materiaalia tulikin kaikkiaan yli 20 minuutin verran. Nauhoituksien jälkeen aloitettiin Lehdarin kanssa voksujen seulominen ja taidettiin istua siinä kuutisen tuntia. Sen jälkeen loppui voimat ja päätettiin jatkaa toisena päivänä. Myös jälkimmäisellä kerralla meni useampi tunti ennen kuin sopivat pätkät oli valittu ja aseteltu paikalleen. Ja siitähän se lysti vasta alkoi, kun kaikki lyriikat eivät edes osuneet rytmiin ja niitä piti alkaa pilkkomaan, venyttämään, pitchaamaan (ei siis se hissipuhe) ja ties sun mitä. Parhaimmillaan osa lopullisen version riimeistä koostuu yksittäisistä sanoista, mutta biisin kontekstissa nekin toimivat hyvin.*

*Kun voksut olivat paikallaan ja tempossa, alkoi efektistäkin rakentelu. Sain tasoiteltua yksittäisten pätkien äänenvoimakkuudet, mutta en oikein ollut tyytyväinen lopputulokseen. Voksut eivät vaan istuneet muuhun biisiin. Tässä kohtaa apuun astui Veikka Kähkönen, joka tiesi välittömästi, mitä tehdä. Oltiin sovittu, että Veikka punkkaa mun luona vikan yön ennen rrrRankalle lähtöä ja siinä illan mittaan korjailtiin vielä viimeisiä juttuja. Neljään saakka taisin viilailla biisiä ja loppua kohti homma alkoi käydä aika työlääksi, kun projektifilun avaaminen kesti noin kymmenen minuuttia ja biisin renderöinti mp3-tiedostoksi kesti noin 15 minuuttia. Yhden pienen muutoksen tekemiseen meni siis lähes puoli tuntia aikaa."* -Harppi

![](/static/2017-rankka/lehdar.jpg)

Toisen tuotoksen julkaisua odotettiin kiivaasti jo yöllä. Nyt jo viisihenkiseksi kasvaneen tuotantotiimin esimieheltä ei kuitenkaan irronnut lupaa julkaista RanggaBussiveMassive2016:ta vielä yön hämärissä, joten hiljaisuus vallitsi aamuun saakka. Tai ei ehkä kaikkien mielestä.

*“Edellisenä iltapäivänä ennen rrrRankkaa Telegramiin kilahti Harpilta viesti, jonka sisältö oli jotakuinkin “Sähän oot joskus miksannut jotain?”. Vokaalit kuulemma tukossa ja pitäisi katsoa EQ:t ja kompurat kuntoon. Matinkylän elävänä olin kysynyt etukäteen, että sopiiko tulla punkkaamaan yö lattialla, koska bussi oli lähdössä epäinhimillisen aikaisin seuraavana aamuna. Siis retkipatja kainaloon ja suunta kohti solustudiota. Surautin voksut kuntoon ja loppuyö saatiin kulumaan viimeisten viilausten ja masteroinnin parissa. Muutama tunti ennen lähtöä yritin mennä nukkumaan, mutta eihän siitä enää mitään tullut. Harppi jäi vielä tuottamaan jotain kummallista humppaa yöllisissä psykooseissaan, mutta kerkesi mokoma silti nukahtamaan ennen minua. Priimaa tuli, mutta ensimmäinen päivä oli univajeen takia vähän rrrRankempi mitä olisi tarvinnut.”* -Veikka

RanggaBussiveMassive2016 löysi paikkansa rrrRankka-kansan huulilla ja matkan aikana kuultiin useita kertoja huuto "Laittakaa se rrrRankkabiisi soimaan!" Eräs kohokohta RanggaBussiveMassiven historiassa on, kun tuotos päästiin kuuntelemaan Genelec-excursiolla kuunteluhuoneen isoimmilla kaiuttimilla. Tarina kertoo, että Harppi ei meinannut pysyä haalareissaan, kun bussin päämäärä alkoi selvitä ja voi pojat sitä kyltymätöntä hymyä, kun rumpubasson surinat raikasivat halki kuunteluhuoneen. Kuultiinpa kaiuttimia esitelleeltä henkilökunnan jäseneltä myös sanat "Muuten hyvä mut olis saanu olla puol dB kovempi". Lyyrikat ainakin olisivat voineet soida kovempaa ja niistä puheen ollen:

#### Mistä lyriikat ovat peräisin?

*"haha :D*

*No siis, mikrofoni tekee muistialivuodon ja sitte vedetään RAM dump*

*Sitä se freestyle on*

*tai no, sarja RAM dumppeja, kyl siinä prosessoidaan koko ajan välissä, sanotaan mitä "sylki suuhun tuo"* -Kukka

#### Ei kahta ilman kolmatta

Kaikista loistoteoksista on tehty trilogia - niin myös RanggaBussiveMassivesta! Artikkelin kirjoitushetkellä teoksella on vasta työnimi TBA - To Be Announced, mutta luultavasti tätä artikkelia lukiessa tiedät jo lopullisen nimen. Jos et, niin ole hyvä ja siirry bussin etuosaan, tartu mikkiin ja pyydä kauniisti kappaleen julkistamista. Samalla saatat jopa saada maistaa poikaa!
