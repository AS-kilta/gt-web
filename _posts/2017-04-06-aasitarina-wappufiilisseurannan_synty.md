---
layout: post
title:  "aASitarina #16: Kuinka wappufiilisseuranta syntyi"
date:   2017-04-06 00:00:00 +0200
categories: aasitarina
image: "/static/aasitarina/wappufiilisseuranta2013.png"
caption: Kuvassa wappufiilisseurantakäyrä vuodelta 2013. Kuten tästä nähdään, wappufiilis ei kasva monotonisesti, eikä mitään selkeää wapun alkua ole havaittavissa.
ingress: Kuudennessatoista aASitarinassa Wapputekniikan tutkimusryhmän emeritusjohtaja Juho Salmi ('08) kertoo, miten wappufiilisseuranta syntyi
author: Juho Salmi
---

"lappeen Rannan teknillisen yliopiston teekkareilla ja kyltereillä on ihanan ärsyttävä tapa rehennellä, että heillä on [Suomen pisin wappu](http://www.suomenpisinwappu.fi/). Lappeenrannassa on nimittäin tapana julistaa wappu alkaneeksi tiettynä päivänä. Päiväksi luonnollisesti valitaan aikaisempi ajankohta kuin millään muulla paikkakunnalla. Aallossa puolestaan ei julisteta wappua alkaneeksi missään vaiheessa (wappuriehan julistusta ei lasketa, koska vappuaattona wappu on jo loppusuoralla).

Mistä Aallon wappu sitten alkaa? Aloin pohtia kysymystä keväällä 2013, kun lappeenrantalaiset alkoivat jälleen päästä wappurehentelyn makuun sosiaalisessa mediassa. Jos Aallossa wapun alku ei ole lappeenrantalaisittain autoritaarisen keskusjohtoista, niin riippuuko se wappuliberaalisti henkilön subjektiivisesta kokemuksesta?

Eikö wappu ole tarkemmin ajatellen mielentila? Mielentilat kuitenkaan harvemmin toimivat Boolen logiikalla. Muutenhan voisi olla ainoastaan joko äärimmäisen iloinen tai äärimmäisen surullinen eikä mitään siltä väliltä. Siksipä oli ilmeistä, että wapun olisi toimittava [sumealla logiikalla](https://fi.wikipedia.org/wiki/Sumea_logiikka).

Valitettavasti silloinen teknologia ei mahdollistanut tilastollisesti merkittävän ihmisjoukon mielentilojen objektiivista mittaamista. Wappua tutkiakseni avasin aprillipäivänä [wappufiilisseurannan](http://tinyurl.com/wappufiilis) eli Google-laskentataulukon, jonne kukin pystyi kirjaamaan omalle rivilleen kunkin päivän subjektiivisen wappufiiliksensä suljetulla välillä [0, 1]. Käskin Facebookissa ja oikeassa elämässä ihmiset sinne fiilistelemään.

Hypoteesini piti kutinsa! Ihmisten subjektiiviset wappufiilikset kasvoivat hiljalleen wapun lähestyessä. Vaikka wappufiilikset korreloivat opiskelijatapahtumien, sään ja viikonloppujen kanssa, ei tilastosta voinut osoittaa mitään selkeää päivää, jona wappu olisi alkanut. Täten voitiin todeta, että Aallon wappu ei toimi käskemällä, vaan subjektiivisella sumealla logiikalla. Aallossa oli siis Suomen sumein wappu!

Pidin yllä hyvää pöhinää muistuttelemalla wappufiilisseurannasta sekä Facebookissa että oikeassa elämässä. Wappu 2013 huipentui 116 fiilistelijän voimin vappupäivänä lähes 100 %:in wappuisuusasteeseen. Tässä ajassa laskentataulukosta oli tullut oma sosiaalinen mediansa, kun ihmiset kommentoivat omia ja toistensa fiiliksiä.

Koska wappufiilisseuranta oli menestys, piti se toteuttaa seuraavinakin vuosina. Seuraavina vuosina lanseerattiin [Wappufiilis-Facebook-sivu](https://www.facebook.com/wappufiilis/), käsite termisestä wapusta sekä lisäiltiin seurantaan vuosikurssi- ja opintoalatiedot.

Kehittyi myös ajatus, että wappufiilistelystä voisi tehdä kansallisen ilmiön edistämään wappukulttuurin vaihtoa ympäri Suomen. Rakensinkin wappufiilistely-yhteisöä myös Aallon ulkopuolelle. Tätä edistääkseni seurasin Facebookissa wappumeininkejä ympäri Suomen ja postailin Wappufiilis-FB-sivulla wappujuttuja eri puolilta Suomea (ja Ruotsia). Sainkin aikaiseksi jonkin verran pöhinää myös Aallon ulkopuolella.

Perustin myös [Wapputekniikan tutkimusryhmän](https://www.facebook.com/groups/wappufiilis/), jonka tarkoitus oli toimia wappufiilistelyä kehittävänä yhteisönä. Ajatus oli saada toiminnan taakse laajempi porukka toimijoita ympäri Suomen laajemman pöhinän ja jatkuvuuden aikaan saamiseksi senkin jälkeen, kun minusta aika opiskelijatoiminnassa jättäisi. Homma ei kuitenkaan saanut tuulta alleen (ainakaan vielä). Vuonna 2016 Teekkarijaosto innostui ottamaan hommasta kopin, ja wappufiiliksen jatkuvuus varmistui.

Tämä wappu kuitenkin räjäytti pankin, kun Futuricen, Jäynän ja TTYY:n voimin kyhätty [Whappu-sovellus](http://wappu.futurice.com/) julkaistiin, ja paljastui, että yksi sovelluksen keskeisistä ominaisuuksista on wappufiilistely. Wapun vietto ja fiilistely ei koskaan ole ollut helpompaa! Suuri hatunnosto niille, jotka saivat tämän aikaan! Teekkarisydäntä lämmittää, kun hölmö idea on saanut tuulta ja tekniikkaa alleen ja alkanut elää omaa elämäänsä ❤

Vilkaise ihmeessä, miltä wappufiilisseuranta näytti [2013](http://tinyurl.com/wappufiilis) (116 fiilistelijää, 246 kommenttia), [2014](http://tinyurl.com/fiilis2014) (176 fiilistelijää, 260 kommenttia), [2015](http://tinyurl.com/wappu2015) (211 fiilistelijää, 337 kommenttia) ja [2016](http://tinyurl.com/wappu2016) (149 fiilistelijää)."

Keräämme aASitarinoita [AS20v-historiikkia](https://www.facebook.com/AS20v/) varten. Taltioi ihmeessä omakin tarinasi: [tinyurl.com/aASitarina](http://tinyurl.com/aASitarina)
